<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Psáno o&nbsp;letošních Dušičkách">
    <meta name="apple-mobile-web-app-capable" content="yes">
    <title>Psáno o&nbsp;letošních Dušičkách • Povídky malostranské</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./povidky_malostranske_016.html">
    <link rel="next" href="./povidky_malostranske_018.html">
    <meta name="nb-order" content="12">
    <link rel="self" href="povidky_malostranske_017.html">
    <meta name="nb-identifier" content="neruda-povidky-malostranske-62092cf">
    <meta name="nb-role" content="chapter">
  </head>
  <body data-nb-words="3291" data-nb-chars="19228" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="povidky_malostranske_006.html">Týden v&nbsp;tichém domě</a>
          <ol class="headings-toc">
            <li><a href="povidky_malostranske_006.html#i-vkošili">I. V&nbsp;košili</a></li>
            <li><a href="povidky_malostranske_006.html#ii-dům-senbspzvětší-části-probudil">II. Dům se&nbsp;z&nbsp;větší části probudil</a></li>
            <li><a href="povidky_malostranske_006.html#iii-vrodině-pana-domácího">III. V&nbsp;rodině pana domácího</a></li>
            <li><a href="povidky_malostranske_006.html#iv-monolog-lyrický">IV. Monolog lyrický</a></li>
            <li><a href="povidky_malostranske_006.html#v-starý-mládenec-všeho-štěstí-vejlupek">V. Starý mládenec&nbsp;– všeho štěstí vejlupek</a></li>
            <li><a href="povidky_malostranske_006.html#vi-rukopis-amračno">VI. Rukopis a&nbsp;mračno</a></li>
            <li><a href="povidky_malostranske_006.html#vii-kousky-zápisků-praktikantových">VII. Kousky zápisků praktikantových</a></li>
            <li><a href="povidky_malostranske_006.html#viii-při-pohřbu">VIII. Při pohřbu</a></li>
            <li><a href="povidky_malostranske_006.html#ix-další-doklad-pořekadla">IX. Další doklad pořekadla</a></li>
            <li><a href="povidky_malostranske_006.html#x-vdobě-rozechvění">X. V&nbsp;době rozechvění</a></li>
            <li><a href="povidky_malostranske_006.html#xi-prvotina-novelistická-která-prosí-zanbsplaskavé-shovění">XI. Prvotina novelistická, která prosí za&nbsp;laskavé shovění</a></li>
            <li><a href="povidky_malostranske_006.html#xii-pět-minut-ponbspkoncertu">XII. Pět minut po&nbsp;koncertu</a></li>
            <li><a href="povidky_malostranske_006.html#xiii-ponbsptahu">XIII. Po&nbsp;tahu</a></li>
            <li><a href="povidky_malostranske_006.html#xiv-zněžné-domácnosti">XIV. Z&nbsp;něžné domácnosti</a></li>
            <li><a href="povidky_malostranske_006.html#xv-konec-téhodne">XV. Konec téhodne</a></li>
          </ol>
        </li>
        <li><a href="povidky_malostranske_007.html">Pan Ryšánek a&nbsp;pan Schlegl</a>
          <ol class="headings-toc">
            <li><a href="povidky_malostranske_007.html#i">I</a></li>
            <li><a href="povidky_malostranske_007.html#ii">II</a></li>
          </ol>
        </li>
        <li><a href="povidky_malostranske_008.html">Přivedla žebráka na mizinu</a></li>
        <li><a href="povidky_malostranske_009.html">O&nbsp;měkkém srdci paní Rusky</a></li>
        <li><a href="povidky_malostranske_010.html">Večerní šplechty</a></li>
        <li><a href="povidky_malostranske_011.html">Doktor Kazisvět</a></li>
        <li><a href="povidky_malostranske_012.html">Hastrman</a></li>
        <li><a href="povidky_malostranske_013.html">Jak si nakouřil pan Vorel pěnovku</a></li>
        <li><a href="povidky_malostranske_014.html">U&nbsp;Tří lilií</a></li>
        <li><a href="povidky_malostranske_015.html">Svatováclavská mše</a></li>
        <li><a href="povidky_malostranske_016.html">Jak to přišlo,že dne 20.&nbsp;srpna roku 1849, o&nbsp;půl jedné s&nbsp;poledne,Rakousko nebylo rozbořeno</a></li>
        <li><a href="povidky_malostranske_017.html">Psáno o&nbsp;letošních Dušičkách</a></li>
        <li><a href="povidky_malostranske_018.html">Figurky</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./povidky_malostranske_016.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="4" data-nb-chars="27"><span class="idea" data-nb-ref-number="1" id="idea1" data-nb-words="4" data-nb-chars="27">Psáno o&nbsp;letošních Dušičkách</span></h1>
        <p class="chunk" data-nb-ref-number="2" data-nb-words="1" data-nb-chars="4"><span class="idea" data-nb-ref-number="2" id="idea2" data-nb-words="1" data-nb-chars="4">1876</span></p>
        <p class="chunk" data-nb-ref-number="3" data-nb-words="77" data-nb-chars="465"><span class="idea" data-nb-ref-number="3" id="idea3" data-nb-words="77" data-nb-chars="465">Nevím, kolikrát přijde ještě o&nbsp;Dušičkách na&nbsp;košířský hřbitov, dnes alespoň kráčela již namáhavě, nohy jí&nbsp;už&nbsp;nějak neslouží. Takto se&nbsp;dělo arci vše, jak se&nbsp;děje každoročně. Kolem jedenácté hodiny vylézala mohutná, těžká její postava z&nbsp;drožky, za&nbsp;ní&nbsp;vyndal kočí náhrobní věnce z&nbsp;vozu, obalené v&nbsp;bílém šatu, a&nbsp;pak vyndal pětileté děvčátko, taktéž teple obalené. To&nbsp;děvčátko je&nbsp;už&nbsp;asi po&nbsp;patnácte let pořád pětileté, slečna Máry si&nbsp;je&nbsp;vypůjčuje vždy někde v&nbsp;sousedstvu.</span></p>
        <p class="chunk" data-nb-ref-number="4" data-nb-words="32" data-nb-chars="145"><span class="idea" data-nb-ref-number="4" id="idea4" data-nb-words="32" data-nb-chars="145">„Tak, děťátko! Koukej se, to&nbsp;je&nbsp;tu&nbsp;lidí&nbsp;– viď? A&nbsp;světla a&nbsp;lampičky a&nbsp;kytky! Nu&nbsp;jdi, neboj se&nbsp;– jen jdi napřed&nbsp;– jdi, kam chceš, já&nbsp;jdu za&nbsp;tebou.“</span></p>
        <p class="chunk" data-nb-ref-number="5" data-nb-words="183" data-nb-chars="1048"><span class="idea" data-nb-ref-number="5" id="idea5" data-nb-words="183" data-nb-chars="1048">Děťátko ostýchavě jde kupředu. Slečna Máry jde hned za&nbsp;ním, pobádá je, aniž by&nbsp;mu&nbsp;ale určovala směr cesty. Chodí tak, až&nbsp;náhle řekne slečna: „Počkej!“, vezme děvče za&nbsp;ruku a&nbsp;vede je&nbsp;nedaleko mezi hroby. Sundá z&nbsp;jistého železného kříže oprchalý, větrem a&nbsp;deštěm roztřepený věnec a&nbsp;zavěsí tam nový, složený z&nbsp;bílých a&nbsp;černých umělých květin. Pak se&nbsp;chytne prázdnou rukou za&nbsp;rameno kříže a&nbsp;začne se&nbsp;modlit&nbsp;– pokleknout stálo by&nbsp;ji&nbsp;příliš mnoho práce. Z&nbsp;počátku hledí zrak dolů na&nbsp;povadlý drn a&nbsp;hnědou hlínu hrobu, ale pojednou se&nbsp;hlava vzpřímí, široká, příjemná tvář slečnina a&nbsp;velké, upřímné její oko modré hledí jakoby do&nbsp;dáli. Oko se&nbsp;pomalu kalí, kolem koutků úst škubne to&nbsp;sem tam, modlící se&nbsp;rty chvějně se&nbsp;úží a&nbsp;bohaté slzy vyhrknou a&nbsp;splývají pomalu. Děťátko udiveně pohlíží vzhůru, ale slečna nevidí a&nbsp;neslyší ničeho. Pojednou se&nbsp;pak za&nbsp;chvíli zas, jakoby násilím, vzpamatuje, vzdychne si&nbsp;dušeně a&nbsp;dlouze, bolestně se&nbsp;na&nbsp;dítě usměje a&nbsp;poněkud drsně znějícím šeptem praví: „Nu tak&nbsp;– jdi zas, děťátko, jdi! Jdi kam chceš, já&nbsp;jdu pořád za&nbsp;tebou.“</span></p>
        <p class="chunk" data-nb-ref-number="6" data-nb-words="113" data-nb-chars="600"><span class="idea" data-nb-ref-number="6" id="idea6" data-nb-words="113" data-nb-chars="600">A&nbsp;chodí zas sem tam, kam se&nbsp;děťátku uráčí, až&nbsp;najednou opět někde řekne: „Počkej!“ a&nbsp;přistoupne k&nbsp;jinému hrobu. Zde si&nbsp;počíná zcela zase tak, jak u&nbsp;hrobu prvního, myslím, že&nbsp;ani o&nbsp;minutu není u&nbsp;jednoho z&nbsp;nich dýl. A&nbsp;pak položí druhý oprchalý věnec do&nbsp;šatu k&nbsp;prvnímu, vezme drobnou svou průvodkyni již za&nbsp;ručku a&nbsp;míní: „Je ti&nbsp;už&nbsp;zima, viď? No&nbsp;pojď, abys se&nbsp;nezastudila. Sednem si&nbsp;zas do&nbsp;drožky a&nbsp;pojedem domů. Ráda jedeš, viď?“ Pomalu dojdou k&nbsp;drožce, děvčátko a&nbsp;věnce napřed se&nbsp;vloží dovnitř a&nbsp;pracně pak následuje slečna. Povoz zaúpí, kůň dostane dva tři šlehy, než zabere. A&nbsp;tak se&nbsp;děje rok co&nbsp;rok.</span></p>
        <p class="chunk" data-nb-ref-number="7" data-nb-words="152" data-nb-chars="959"><span class="idea" data-nb-ref-number="7" id="idea7" data-nb-words="152" data-nb-chars="959">Kdybych byl naivní ještě novelista, napsal bych zde nejspíš: „Ptáte se, čí&nbsp;že&nbsp;ty&nbsp;hroby jsou?“ Ale já&nbsp;vím, že&nbsp;se&nbsp;čtenář jaktěživ po&nbsp;ničem neptá. Novelista musí čtenáři své dobrodiní přímo vnutit. To&nbsp;však je&nbsp;zde poněkud těžké. Slečna Máry je&nbsp;nepřístupna, je&nbsp;mlčenliva stran údajů svého života a&nbsp;nevnucovala se&nbsp;jaktěživa pranikomu, ani nejbližším sousedům svým. Měla od&nbsp;dětinství a&nbsp;má posud jedinou přítelkyni, druhdy hezounkou slečnu Luizi, nyní vyschlou vdovu po&nbsp;panu Nocarovi, finančním vrchním strážníkovi. Dnes odpůldne budou obě sedět pohromadě v&nbsp;bytu paní Nocarové. Nestává se&nbsp;to&nbsp;často, že&nbsp;by&nbsp;sobě vyšla slečna k&nbsp;přítelkyni své do&nbsp;Vlašské ulice, ona vůbec vychází ze&nbsp;svého přízemního bytu pod Svatojanským vrškem málokdy, skoro nikdy jindy než časně zrána v&nbsp;neděli do&nbsp;kostela sv.&nbsp;Mikuláše. Jeť příliš mohutné tělnatosti a&nbsp;chůze ji&nbsp;už&nbsp;dávno namáhá. Proto také jí&nbsp;přítelkyně šetří a&nbsp;navštěvuje ji&nbsp;denně sama. Mnoholetým, upřímným přátelstvím takřka srostly.</span></p>
        <p class="chunk" data-nb-ref-number="8" data-nb-words="85" data-nb-chars="502"><span class="idea" data-nb-ref-number="8" id="idea8" data-nb-words="85" data-nb-chars="502">Dnes ale by&nbsp;bylo slečně Máry příliš teskno doma. Zdálo by&nbsp;se&nbsp;jí&nbsp;prázdněji, osaměleji než jindy, a&nbsp;utíká se&nbsp;k&nbsp;přítelkyni. A&nbsp;také paní Nocarové je&nbsp;proto dnešek svátkem. Nikdy nepraží kávu s&nbsp;takou pečlivostí jako dnes, nikdy tak pečlivě nepřihlíží k&nbsp;tomu, aby bábovka se&nbsp;nesrazila a&nbsp;byla pěkně kyprá. A&nbsp;celá zábava jich má&nbsp;dnes přitlumený, sváteční tón. Nemluví mnoho, cokoliv mluví, zní jaksi jednotvárně a&nbsp;má přec bohatou resonanci. Také se&nbsp;chvilkami zaskví slzička a&nbsp;obejmutí děje se&nbsp;častěji než jindy.</span></p>
        <p class="chunk" data-nb-ref-number="9" data-nb-words="15" data-nb-chars="91"><span class="idea" data-nb-ref-number="9" id="idea9" data-nb-words="15" data-nb-chars="91">Konečně, když už&nbsp;dlouho seděly podle sebe na&nbsp;pohovce, dojde k&nbsp;výročnímu bodu jich rozmluvy.</span></p>
        <p class="chunk" data-nb-ref-number="10" data-nb-words="53" data-nb-chars="279"><span class="idea" data-nb-ref-number="10" id="idea10" data-nb-words="53" data-nb-chars="279">„Prosím tě,“ řekne paní Nocarová, „pánbůh nám dal skoro stejný osud. Já&nbsp;měla dobrého a&nbsp;hodného muže, a&nbsp;po dvou letech odešel mně na&nbsp;věčnost a&nbsp;nenechal mně tu&nbsp;ani žádné děťátko na&nbsp;radost. Od&nbsp;té&nbsp;doby jsem také sama&nbsp;– já&nbsp;nevím, co&nbsp;je&nbsp;hůř: nikdy nepoznat, nebo poznat a&nbsp;zas ztratit.“</span></p>
        <p class="chunk" data-nb-ref-number="11" data-nb-words="270" data-nb-chars="1477"><span class="idea" data-nb-ref-number="11" id="idea11" data-nb-words="270" data-nb-chars="1477">„No vždyť víš, že&nbsp;jsem byla vždycky do&nbsp;vůle boží odevzdána,“ praví pak slavně slečna Máry. „Vždyť jsem věděla svůj osud napřed. Zdálo se&nbsp;mně to&nbsp;přec.&nbsp;– Zdálo se&nbsp;mně, když jsem byla dvacetiletá, že&nbsp;jsem byla na&nbsp;bále.&nbsp;– Ty&nbsp;víš, že&nbsp;jsem já&nbsp;na&nbsp;bále jaktěživa nebyla. Procházeli jsme se&nbsp;při hudbě a&nbsp;v&nbsp;zářícím osvětlení nějak párek za&nbsp;párkem, ale ku&nbsp;podivu, taneční síň byla jakoby rozlehlá půda nahoře pod krovem. Najednou začaly přední párky sestupovat po&nbsp;schodech dolů, já&nbsp;šla poslední, s&nbsp;nějakým tanečníkem, na&nbsp;jehož tvář se&nbsp;nepamatuju. Už&nbsp;nás bylo jen několik nahoře, vtom se&nbsp;ohlídnu a&nbsp;spatřím, jak za&nbsp;námi kráčí smrt. V&nbsp;zeleném aksamitovém pláštíku, s&nbsp;bílým perem za&nbsp;kloboukem, a&nbsp;s&nbsp;kordem. Spěchala jsem, abychom také my&nbsp;sestoupli rychle, ale ostatní už&nbsp;byli zmizeli všichni, také můj tanečník zmizel. A&nbsp;najednou mne smrt držela za&nbsp;ruku a&nbsp;odnášela mne pryč. Byla jsem pak dlouho, dlouho živa v&nbsp;paláci a&nbsp;smrt byla jakoby mým mužem. Zacházela se&nbsp;mnou co&nbsp;nejlaskavěji, milovala mne, ale mně byla protivná. Měli jsme nesmírnou nádheru kolem sebe, samý křišťál a&nbsp;zlato a&nbsp;aksamit, ale nic mne to&nbsp;netěšilo. Pořád jsem toužila po&nbsp;světě zpátky a&nbsp;náš posel&nbsp;– to&nbsp;byla zas druhá nějaká smrt&nbsp;– mně vyřizoval vždy, co&nbsp;se&nbsp;děje na&nbsp;zemi. A&nbsp;mého muže bolela ta&nbsp;moje touha a&nbsp;já to&nbsp;viděla, a&nbsp;bylo mně ho&nbsp;proto zas líto. Od&nbsp;těch dob jsem už&nbsp;věděla, že&nbsp;se&nbsp;nevdám nikdy a&nbsp;mým ženichem že&nbsp;je&nbsp;smrt. Nu&nbsp;a&nbsp;vidíš, Luizi,&nbsp;– nejsou sny z&nbsp;rukou božích?&nbsp;– neoddělila dvojí smrt život můj od&nbsp;života ostatního?“</span></p>
        <p class="chunk" data-nb-ref-number="12" data-nb-words="23" data-nb-chars="145"><span class="idea" data-nb-ref-number="12" id="idea12" data-nb-words="23" data-nb-chars="145">A&nbsp;paní Nocarová pak pláče, ač&nbsp;slyšela ten sen již nesčíslněkráte, a&nbsp;pláč přítelkyně kane do&nbsp;rozbolněné duše slečniny jako chladivý, vonný balzám.</span></p>
        <p class="chunk" data-nb-ref-number="13" data-nb-words="208" data-nb-chars="1267"><span class="idea" data-nb-ref-number="13" id="idea13" data-nb-words="208" data-nb-chars="1267">Vskutku je&nbsp;dosti divno, že&nbsp;slečna se&nbsp;nikdy neprovdala. Byla záhy osiřela, samostatná a&nbsp;majitelkou slušného dvoupatrového domku pod Svatojanským vrškem. Také nebyla ošklivá, je&nbsp;to&nbsp;vidět podnes. Byla vysoké postavy jak málokterá dáma, její modré oči byly přímo krásny, její tvář trochu sice široká, ale pravidelná a&nbsp;příjemná&nbsp;– jen poněkud přílišně tělnata byla od&nbsp;nejprvnějšího svého mládí a&nbsp;to jí&nbsp;způsobilo příjmí „tlusté Máry“. Pro tloušťku svou byla vždy poněkud pohodlná, ani nehrávala s&nbsp;ostatními dětmi, pozděj nechodila nikam do&nbsp;společnosti a&nbsp;jedinou její vycházkou denní byla krátká procházka na&nbsp;Mariánské hradby. Nemůže se&nbsp;ale říci, že&nbsp;by&nbsp;byl kdy některý Malostraňák přemýšlel o&nbsp;tom, proč že&nbsp;se&nbsp;slečna Máry vlastně neprovdala. Tam je&nbsp;společnost zcela určitých rysů, slečna Máry je&nbsp;v&nbsp;ní rysem staropanenským a&nbsp;nikdo by&nbsp;nepomyslil, že&nbsp;to&nbsp;může být jinak. Když přec některá ženská maně a&nbsp;dle běžných ženských frází vůči slečně se&nbsp;otázky té&nbsp;dotkne, odvětí slečna s&nbsp;klidným úsměvem: „Já myslím, že&nbsp;člověk také za&nbsp;svobodna může sloužit bohu&nbsp;– nemám pravdu?“ A&nbsp;když někdo dotkne se&nbsp;otázkou paní Nocarové, pokrčí tato špičatýma ramenama a&nbsp;praví: „Když nechtěla! Mohla se&nbsp;vdát několikrát a&nbsp;dobře, to&nbsp;je&nbsp;svatá pravda. Já&nbsp;sama vím o&nbsp;dvou&nbsp;– tuze hodní lidé&nbsp;– když nechtěla!“</span></p>
        <p class="chunk" data-nb-ref-number="14" data-nb-words="141" data-nb-chars="813"><span class="idea" data-nb-ref-number="14" id="idea14" data-nb-words="141" data-nb-chars="813">Ale já, pamětník malostranský, vím, že&nbsp;oba byli flámové a&nbsp;nestáli za&nbsp;nic! Vždyť se&nbsp;nejedná o&nbsp;nikoho jiného než o&nbsp;kupce Cibulku a&nbsp;o&nbsp;rytce Rechnera, a&nbsp;nechť se&nbsp;o&nbsp;těch dvou mluvilo kdekoli, vždycky se&nbsp;řeklo: „Ti flamendři!“ Neříkám, že&nbsp;byli snad zločinní, to&nbsp;by&nbsp;tak ještě bylo scházelo. Ale takto nebylo pranic do&nbsp;nich, žádný pořádek, žádná usedlost, žádný rozum. Před středou nezačal Rechner pracovat nikdy a&nbsp;v&nbsp;sobotu odpůldne už&nbsp;nepracoval zas. Mohl si&nbsp;vydělat velké peníze, byl tuze šikovný, jak diurnista<sup id="fnref:1"><a href="#fn:1" class="footnote-ref" role="doc-noteref">1</a></sup> pan Hermann, krajan mé&nbsp;matky, vždycky tvrdil, ale když mu&nbsp;práce nechutnala! A&nbsp;kupec Cibulka byl víc ve&nbsp;vinárně pod podloubím než ve&nbsp;svém krámě, spal vždycky do&nbsp;bílého dne, a&nbsp;když se&nbsp;postavil přece za&nbsp;pudl, byl ospalý a&nbsp;bručel. Uměl prý i&nbsp;francouzsky, ale obchodu nedbal, a&nbsp;jeho mládenec dělal si, co&nbsp;chtěl.</span></p>
        <p class="chunk" data-nb-ref-number="15" data-nb-words="95" data-nb-chars="612"><span class="idea" data-nb-ref-number="15" id="idea15" data-nb-words="95" data-nb-chars="612">Byli skoro pořád pohromadě, a&nbsp;zakmitnula-li v&nbsp;duši některého z&nbsp;nich přec někdy jiskra šlechetnější, druhý ji&nbsp;zajisté ihned udusil. Takto ovšem nebylo rozmarnějších společníků, chtěl-li si&nbsp;někdo k&nbsp;nim přisednout. Po&nbsp;oholeném, kupředu v&nbsp;ostrou hranu vybíhajícím obličeji malého Rechnera přebíhal stále lehký úsměv, jako když sluníčko přebíhá po&nbsp;poli. Vysoké čelo jeho, z&nbsp;něhož dlouhý kaštanový vlas byl sčísnut nazad, bylo vždy jasné a&nbsp;kolem tenkých, bledých rtů hrál věčný posměch. Celé jeho suché tělo, oděné vždy v&nbsp;oblíbenou Rechnerovi žlutavou barvu, bylo v&nbsp;ustavičné hře a&nbsp;rameny jeho to&nbsp;škublo každý okamžik.</span></p>
        <p class="chunk" data-nb-ref-number="16" data-nb-words="182" data-nb-chars="1148"><span class="idea" data-nb-ref-number="16" id="idea16" data-nb-words="182" data-nb-chars="1148">Přítel Cibulka, vždy zas černě oděný, byl mnohem klidnější, ale jen tak naoko. Byl suchý jako Rechner, o&nbsp;něco ale vzrostlejší. Jeho malá lebka vybíhala v&nbsp;nízké, čtverhranné čelo. Trochu vysedlá oční kost kryla pod hustým tmavým obočím jiskrné oči, černé vlasy byly sčísnuty kupředu do&nbsp;spánků, dlouhý, jako aksamit hebký a&nbsp;černý knír splýval přes ostře vykrojená ústa, a&nbsp;když se&nbsp;Cibulka zasmál, svítily knírem zuby jako sníh. Bylo cos divokého a&nbsp;zároveň přec dobráckého v&nbsp;tváři Cibulkově. Cibulka smích obyčejně přemáhal, až&nbsp;už&nbsp;nemohl a&nbsp;náhle propukl, aby hned zas tvářil se&nbsp;klidný. Rozuměli si, jediné šlehnutí okem a&nbsp;věděli vše, i&nbsp;s&nbsp;poznámkami k&nbsp;tomu. Ale málokdo k&nbsp;nim přisednul, jejich vtip byl počestným sousedům světácký, divoký, nerozuměli mu&nbsp;a&nbsp;zdálo se&nbsp;jim, že&nbsp;jsou řeči obou nějakým stálým rouháním. Cibulka a&nbsp;Rechner zas navzájem nestáli o&nbsp;usedlou společnost malostranskou. Navečer jim byly vzdálené hospůdky staroměstské stokrát milejší; potloukali se&nbsp;spolu celým městem, ba&nbsp;i&nbsp;odlehlý František znal obdenní jejich návštěvy. A&nbsp;když pozdě po&nbsp;půlnoci zvonil ulicemi malostranskými veselý smích, šli to&nbsp;zajisté Rechner s&nbsp;Cibulkou teprv domů.</span></p>
        <p class="chunk" data-nb-ref-number="17" data-nb-words="41" data-nb-chars="205"><span class="idea" data-nb-ref-number="17" id="idea17" data-nb-words="41" data-nb-chars="205">Se&nbsp;slečnou Máry byli oba tak as&nbsp;v&nbsp;stejném stáří. Chodívali s&nbsp;ní kdysi do&nbsp;mikulášské farní školy, od&nbsp;té&nbsp;doby se&nbsp;nestarali o&nbsp;ni a&nbsp;ona o&nbsp;ně. Vídali se&nbsp;jen na&nbsp;ulici a&nbsp;nedbale lehký pozdrav byl jedinou výměnou.</span></p>
        <p class="chunk" data-nb-ref-number="18" data-nb-words="28" data-nb-chars="160"><span class="idea" data-nb-ref-number="18" id="idea18" data-nb-words="28" data-nb-chars="160">Tu&nbsp;se&nbsp;stalo pojednou, že&nbsp;slečna Máry obdržela po&nbsp;poslici list, pečlivě, skoro kaligraficky psaný. Když jej přečtla, sklesly jí&nbsp;ruce a&nbsp;list z&nbsp;nich vypadl na&nbsp;zem.</span></p>
        <p class="chunk" data-nb-ref-number="19" data-nb-words="1" data-nb-chars="5"><span class="idea" data-nb-ref-number="19" id="idea19" data-nb-words="1" data-nb-chars="5">Zněl:</span></p>
        <p class="chunk" data-nb-ref-number="20" data-nb-words="2" data-nb-chars="19"><span class="idea" data-nb-ref-number="20" id="idea20" data-nb-words="2" data-nb-chars="19">„Velevážená slečno!</span></p>
        <p class="chunk" data-nb-ref-number="21" data-nb-words="51" data-nb-chars="279"><span class="idea" data-nb-ref-number="21" id="idea21" data-nb-words="51" data-nb-chars="279">Zajisté se&nbsp;podivíte, že&nbsp;píšu Vám já, právě já. A&nbsp;ještě více as&nbsp;ustrnete nad obsahem. Netroufal jsem sobě nikdy přiblížiti se&nbsp;k&nbsp;Vám, avšak&nbsp;– abych nečinil oklik zbytečných&nbsp;– já&nbsp;Vás miluju! Miluju Vás již dávno. Prozkoumal jsem se&nbsp;a&nbsp;cítím, že&nbsp;mám-li být šťasten, mohu být jen Vámi.</span></p>
        <p class="chunk" data-nb-ref-number="22" data-nb-words="59" data-nb-chars="363"><span class="idea" data-nb-ref-number="22" id="idea22" data-nb-words="59" data-nb-chars="363">Slečno Máry! Snad se&nbsp;podivíte a&nbsp;odmrštíte mne. Snad rozličné křivé pověsti zkalily také u&nbsp;Vás pověst mou a&nbsp;pokrčíte pohrdlivě rameny. Já&nbsp;nemohu nic jiného učinit než Vás poprosit, abyste nejednala překvapeně, abyste se&nbsp;rozmyslila, než pronesete slovo rozhodné. Tolik mohu říci, že&nbsp;byste ve&nbsp;mně nalezla manžela, který by&nbsp;každým dechem svým snažil se&nbsp;o&nbsp;Vaše štěstí.</span></p>
        <p class="chunk" data-nb-ref-number="23" data-nb-words="19" data-nb-chars="116"><span class="idea" data-nb-ref-number="23" id="idea23" data-nb-words="19" data-nb-chars="116">Prosím ještě jednou: rozmyslete se&nbsp;dobře. Ode dneška za&nbsp;čtyry neděle očekávám Vaše rozhodnutí, ne&nbsp;dřív a&nbsp;ne později.</span></p>
        <p class="chunk" data-nb-ref-number="24" data-nb-words="4" data-nb-chars="24"><span class="idea" data-nb-ref-number="24" id="idea24" data-nb-words="4" data-nb-chars="24">Prozatím&nbsp;– odpusťte mně!</span></p>
        <p class="chunk" data-nb-ref-number="25" data-nb-words="5" data-nb-chars="30"><span class="idea" data-nb-ref-number="25" id="idea25" data-nb-words="5" data-nb-chars="30">S&nbsp;toužným zanícením Váš oddaný</span></p>
        <p class="chunk" data-nb-ref-number="26" data-nb-words="2" data-nb-chars="15"><span class="idea" data-nb-ref-number="26" id="idea26" data-nb-words="2" data-nb-chars="15"><em>Vilém Cibulka</em>.“</span></p>
        <p class="chunk" data-nb-ref-number="27" data-nb-words="40" data-nb-chars="227"><span class="idea" data-nb-ref-number="27" id="idea27" data-nb-words="40" data-nb-chars="227">Slečně Máry šla hlava kolem. Byla již tak asi třicet let stara a&nbsp;netušeně, náhle leželo u&nbsp;jejích nohou první vyznání lásky. Skutečně první. Nikdy nebyla posud sama na&nbsp;lásku vzpomněla, nikdo nebyl také posud o&nbsp;lásce s&nbsp;ní mluvil.</span></p>
        <p class="chunk" data-nb-ref-number="28" data-nb-words="37" data-nb-chars="235"><span class="idea" data-nb-ref-number="28" id="idea28" data-nb-words="37" data-nb-chars="235">Palčivě rudé blesky šlehaly jí&nbsp;hlavou, spánky bušily, dech pracně se&nbsp;dobýval z&nbsp;prsou. Nebyla s&nbsp;to zachytit nějakou myšlenku určitou. Jen uprostřed rudých těch blesků stála před ní&nbsp;na&nbsp;okamžiky postava určitá&nbsp;– zasmušile hledící Cibulka.</span></p>
        <p class="chunk" data-nb-ref-number="29" data-nb-words="18" data-nb-chars="88"><span class="idea" data-nb-ref-number="29" id="idea29" data-nb-words="18" data-nb-chars="88">Zdvihla konečně zas list a&nbsp;čtla jej třesouc se&nbsp;znovu.&nbsp;– Jak krásně psáno!&nbsp;– Jak něžně!&nbsp;–</span></p>
        <p class="chunk" data-nb-ref-number="30" data-nb-words="16" data-nb-chars="98"><span class="idea" data-nb-ref-number="30" id="idea30" data-nb-words="16" data-nb-chars="98">Nemohla sobě pomoci a&nbsp;musila s&nbsp;listem ku&nbsp;své přítelkyni, ovdo­vělé Nocarové. Mlčky jí&nbsp;podala list.</span></p>
        <p class="chunk" data-nb-ref-number="31" data-nb-words="20" data-nb-chars="122"><span class="idea" data-nb-ref-number="31" id="idea31" data-nb-words="20" data-nb-chars="122">„Nu tak vidíš,“ vypravila paní Nocarová konečně ze&nbsp;sebe. Na&nbsp;její tváři bylo patrné rozpačité udivení. „A&nbsp;co chceš učinit?“</span></p>
        <p class="chunk" data-nb-ref-number="32" data-nb-words="3" data-nb-chars="18"><span class="idea" data-nb-ref-number="32" id="idea32" data-nb-words="3" data-nb-chars="18">„Já nevím, Luizi.“</span></p>
        <p class="chunk" data-nb-ref-number="33" data-nb-words="48" data-nb-chars="217"><span class="idea" data-nb-ref-number="33" id="idea33" data-nb-words="48" data-nb-chars="217">„No vždyť máš dost času na&nbsp;rozmyšlenou.&nbsp;– Ono je&nbsp;sice vždycky možno&nbsp;– odpusť&nbsp;– ale ty&nbsp;víš, jak ti&nbsp;mužští jsou a&nbsp;že se&nbsp;mnohý žene jen za&nbsp;penězi&nbsp;– ale&nbsp;– proč by&nbsp;tě&nbsp;neměl opravdu rád? Víš co, já&nbsp;se&nbsp;na&nbsp;něho dobře zeptám.“</span></p>
        <p class="chunk" data-nb-ref-number="34" data-nb-words="3" data-nb-chars="19"><span class="idea" data-nb-ref-number="34" id="idea34" data-nb-words="3" data-nb-chars="19">Slečna Máry mlčela.</span></p>
        <p class="chunk" data-nb-ref-number="35" data-nb-words="37" data-nb-chars="211"><span class="idea" data-nb-ref-number="35" id="idea35" data-nb-words="37" data-nb-chars="211">„Poslouchej, Cibulka je&nbsp;hezký člověk! Má&nbsp;oči jako uhel, černé kníry a&nbsp;zuby&nbsp;– povídám ti&nbsp;zuby zrovna jako cukr. On&nbsp;je&nbsp;vlastně velmi hezký!“ a&nbsp;paní Nocarová sklonila se&nbsp;k&nbsp;nemluvné přítelkyni a&nbsp;objala ji&nbsp;láskyplně.</span></p>
        <p class="chunk" data-nb-ref-number="36" data-nb-words="7" data-nb-chars="39"><span class="idea" data-nb-ref-number="36" id="idea36" data-nb-words="7" data-nb-chars="39">Slečna Máry se&nbsp;červenala jako purpur.&nbsp;–</span></p>
        <p class="chunk" data-nb-ref-number="37" data-nb-words="17" data-nb-chars="104"><span class="idea" data-nb-ref-number="37" id="idea37" data-nb-words="17" data-nb-chars="104">Zrovna o&nbsp;týden později našla slečna Máry, navrátivši se&nbsp;z&nbsp;kostela, list jiný. Čtla s&nbsp;rostoucím udivením:</span></p>
        <p class="chunk" data-nb-ref-number="38" data-nb-words="2" data-nb-chars="16"><span class="idea" data-nb-ref-number="38" id="idea38" data-nb-words="2" data-nb-chars="16">„Ctěná slečinko!</span></p>
        <p class="chunk" data-nb-ref-number="39" data-nb-words="164" data-nb-chars="901"><span class="idea" data-nb-ref-number="39" id="idea39" data-nb-words="164" data-nb-chars="901">Nevykládejte mně za&nbsp;zlé, že&nbsp;se&nbsp;osměluju Vám psát. Je&nbsp;to&nbsp;tak, že&nbsp;se&nbsp;hodlám oženit a&nbsp;že pro domácnost svou potřebuju pořádnou hospodyni, ale že&nbsp;nemám žádných známostí, neboť zaměstnání moje nedává mně času k&nbsp;zábavám, a&nbsp;ať se&nbsp;rozhlížím, jak chci, pořád se&nbsp;mně víc a&nbsp;více zdá, že&nbsp;Vy&nbsp;byste byla rozhodně dobrou ženou mojí. Nevykládejte mně za&nbsp;zlé, ale jsem člověk dobrý a&nbsp;nepochybila byste se&nbsp;mnou, mám svoje vyjití a&nbsp;umím pracovat a&nbsp;s&nbsp;pomocí boží nescházelo by&nbsp;nám nic. Jsem jedenatřicet let stár, znáte mne a&nbsp;já znám Vás, vím, že&nbsp;jste zámožná, ale to&nbsp;nic neškodí a&nbsp;je to&nbsp;dobře. Tolik musím říci, že&nbsp;se&nbsp;moje domácnost už&nbsp;bez hospodyně neobejde a&nbsp;že bych nemoh dlouho čekat, proto taky prosím, abyste mně nejdéle do&nbsp;čtrnácti dnů dala laskavou svou zprávu, sic bych se&nbsp;musil ohlídnout jinde. Nejsem žádný blouznil, neumím klást pěkná slova, ale umím mít někoho rád a&nbsp;jsem do&nbsp;čtrnácti dnů Váš oddaný a&nbsp;uctivý</span></p>
        <p class="chunk" data-nb-ref-number="40" data-nb-words="3" data-nb-chars="20"><span class="idea" data-nb-ref-number="40" id="idea40" data-nb-words="3" data-nb-chars="20"><em>Jan Rechner</em>, rytec.“</span></p>
        <p class="chunk" data-nb-ref-number="41" data-nb-words="19" data-nb-chars="124"><span class="idea" data-nb-ref-number="41" id="idea41" data-nb-words="19" data-nb-chars="124">„Píše upřímně jako jednoduchý člověk,“ pravila odpůldne paní Nocarová. „Tedy máš na&nbsp;vybranou, vidíš, Márinko&nbsp;– a&nbsp;co uděláš?“</span></p>
        <p class="chunk" data-nb-ref-number="42" data-nb-words="10" data-nb-chars="52"><span class="idea" data-nb-ref-number="42" id="idea42" data-nb-words="10" data-nb-chars="52">„Co udělám?“ tázala se&nbsp;slečna Máry zpět jako ve&nbsp;snu.</span></p>
        <p class="chunk" data-nb-ref-number="43" data-nb-words="17" data-nb-chars="77"><span class="idea" data-nb-ref-number="43" id="idea43" data-nb-words="17" data-nb-chars="77">„Máš někoho z&nbsp;nich radš?&nbsp;– Řekni upřímně&nbsp;– líbí se&nbsp;ti&nbsp;jeden z&nbsp;nich?&nbsp;– Který?“</span></p>
        <p class="chunk" data-nb-ref-number="44" data-nb-words="5" data-nb-chars="39"><span class="idea" data-nb-ref-number="44" id="idea44" data-nb-words="5" data-nb-chars="39">„Vilém,“ šeptala červenající se&nbsp;slečna.</span></p>
        <p class="chunk" data-nb-ref-number="45" data-nb-words="25" data-nb-chars="145"><span class="idea" data-nb-ref-number="45" id="idea45" data-nb-words="25" data-nb-chars="145">Cibulka už&nbsp;byl „Vilémem“&nbsp;– Rechner byl ztracen. Usneseno, že&nbsp;paní Nocarová list k&nbsp;Rechnerovi co&nbsp;zkušenější sama složí a&nbsp;slečna Máry že&nbsp;jej opíše.</span></p>
        <p class="chunk" data-nb-ref-number="46" data-nb-words="24" data-nb-chars="133"><span class="idea" data-nb-ref-number="46" id="idea46" data-nb-words="24" data-nb-chars="133">Ale netrvalo to&nbsp;ani týden a&nbsp;slečna Máry přišla ku&nbsp;své přítelkyni zas s&nbsp;novým listem v&nbsp;ruce. Tvář její zářila spokojeností. List zněl.</span></p>
        <p class="chunk" data-nb-ref-number="47" data-nb-words="2" data-nb-chars="16"><span class="idea" data-nb-ref-number="47" id="idea47" data-nb-words="2" data-nb-chars="16">„Ctěná slečinko!</span></p>
        <p class="chunk" data-nb-ref-number="48" data-nb-words="92" data-nb-chars="460"><span class="idea" data-nb-ref-number="48" id="idea48" data-nb-words="92" data-nb-chars="460">Tak mně už&nbsp;nemějte za&nbsp;zlé, je&nbsp;taky dobře a&nbsp;já za&nbsp;to&nbsp;nemůžu. Kdybych to&nbsp;byl dříve věděl, že&nbsp;se&nbsp;uchází o&nbsp;Vaši ruku můj milý přítel Cibulka, byl bych se&nbsp;ani nezmínil, on&nbsp;mně ale nic neřek a&nbsp;já nic nevěděl. Už&nbsp;jsem mu&nbsp;řekl všechno a&nbsp;já odstupuju dobrovolně, protože on&nbsp;Vás má&nbsp;rád, ale prosím, abyste se&nbsp;mně nevysmála, neboť to&nbsp;by&nbsp;nebylo hezké a&nbsp;já můžu své štěstí ještě udělat jinde. škoda je&nbsp;toho přec, ale to&nbsp;nic neškodí, a&nbsp;zapomeňte, že&nbsp;jsem Váš oddaný a&nbsp;uctivý</span></p>
        <p class="chunk" data-nb-ref-number="49" data-nb-words="3" data-nb-chars="20"><span class="idea" data-nb-ref-number="49" id="idea49" data-nb-words="3" data-nb-chars="20"><em>Jan Rechner</em>, rytec.“</span></p>
        <p class="chunk" data-nb-ref-number="50" data-nb-words="7" data-nb-chars="44"><span class="idea" data-nb-ref-number="50" id="idea50" data-nb-words="7" data-nb-chars="44">„Jsi teď bez rozpaků,“ mínila paní Nocarová.</span></p>
        <p class="chunk" data-nb-ref-number="51" data-nb-words="53" data-nb-chars="312"><span class="idea" data-nb-ref-number="51" id="idea51" data-nb-words="53" data-nb-chars="312">„Zaplať pánbůh!“– A&nbsp;slečna Máry zůstala samotná, ale samota jí&nbsp;byla dnes sladká. Myšlenky její připínaly se&nbsp;k&nbsp;budoucnosti a&nbsp;byly tak luzny, že&nbsp;sobě opakovala neúnavně každou z&nbsp;nich znovu. A&nbsp;tím nabývala znenáhla každá myšlenka víc a&nbsp;více plastičnosti a&nbsp;pojily se&nbsp;v&nbsp;určitý celek&nbsp;– v&nbsp;obraz celého, krásného života.</span></p>
        <p class="chunk" data-nb-ref-number="52" data-nb-words="21" data-nb-chars="139"><span class="idea" data-nb-ref-number="52" id="idea52" data-nb-words="21" data-nb-chars="139">Následujícího dne nalezla paní Nocarová slečnu Máry ale ochuravělou. Ležela na&nbsp;pohovce, byla bledá, oči hleděly mdle a&nbsp;byly pláčem zarudlé.</span></p>
        <p class="chunk" data-nb-ref-number="53" data-nb-words="24" data-nb-chars="143"><span class="idea" data-nb-ref-number="53" id="idea53" data-nb-words="24" data-nb-chars="143">Polekaná přítelkyně sotva že&nbsp;vypravila otázku ze&nbsp;sebe. Slečně Máry vyhrkly znovu slze, pak ukázala mlčky na&nbsp;stůl. Na&nbsp;stole ležel již zase list.</span></p>
        <p class="chunk" data-nb-ref-number="54" data-nb-words="10" data-nb-chars="64"><span class="idea" data-nb-ref-number="54" id="idea54" data-nb-words="10" data-nb-chars="64">Paní Nocarová tušila něco děsného. List byl vskutku velmi vážný:</span></p>
        <p class="chunk" data-nb-ref-number="55" data-nb-words="2" data-nb-chars="19"><span class="idea" data-nb-ref-number="55" id="idea55" data-nb-words="2" data-nb-chars="19">„Velevážená slečno!</span></p>
        <p class="chunk" data-nb-ref-number="56" data-nb-words="16" data-nb-chars="84"><span class="idea" data-nb-ref-number="56" id="idea56" data-nb-words="16" data-nb-chars="84">Tedy nemám být šťasten!&nbsp;– Sen prchnul, tlačím ruku k&nbsp;čelu, hlava mně víří v&nbsp;bolesti.</span></p>
        <p class="chunk" data-nb-ref-number="57" data-nb-words="23" data-nb-chars="148"><span class="idea" data-nb-ref-number="57" id="idea57" data-nb-words="23" data-nb-chars="148">Avšak ne&nbsp;– nechci kráčet cestou, která je&nbsp;dlážděna zmařenými nadějemi nejlepšího, jediného mého přítele! Nebohý příteli, tak ubohý, jak jsem já&nbsp;sám!</span></p>
        <p class="chunk" data-nb-ref-number="58" data-nb-words="31" data-nb-chars="195"><span class="idea" data-nb-ref-number="58" id="idea58" data-nb-words="31" data-nb-chars="195">Ovšem jste se&nbsp;ještě nerozhodla, ale jaképak je&nbsp;zde rozhodnutí možno? Nemohu žít v&nbsp;štěstí, vida svého Jeníka v&nbsp;zoufalství. I&nbsp;kdybyste mně podávala vskutku číši životní rozkoše, nemohu ji&nbsp;přijmout.</span></p>
        <p class="chunk" data-nb-ref-number="59" data-nb-words="5" data-nb-chars="31"><span class="idea" data-nb-ref-number="59" id="idea59" data-nb-words="5" data-nb-chars="31">Jsem rozhodnut, vzdám se&nbsp;všeho.</span></p>
        <p class="chunk" data-nb-ref-number="60" data-nb-words="9" data-nb-chars="58"><span class="idea" data-nb-ref-number="60" id="idea60" data-nb-words="9" data-nb-chars="58">Prosím o&nbsp;jediné: nevzpomínejte na&nbsp;mne alespoň s&nbsp;posměchem.</span></p>
        <p class="chunk" data-nb-ref-number="61" data-nb-words="1" data-nb-chars="6"><span class="idea" data-nb-ref-number="61" id="idea61" data-nb-words="1" data-nb-chars="6">Oddaný</span></p>
        <p class="chunk" data-nb-ref-number="62" data-nb-words="2" data-nb-chars="15"><span class="idea" data-nb-ref-number="62" id="idea62" data-nb-words="2" data-nb-chars="15"><em>Vilém Cibulka</em>.“</span></p>
        <p class="chunk" data-nb-ref-number="63" data-nb-words="10" data-nb-chars="58"><span class="idea" data-nb-ref-number="63" id="idea63" data-nb-words="10" data-nb-chars="58">„To je&nbsp;směšné,“ dala se&nbsp;paní Nocarová do&nbsp;hlasitého smíchu.</span></p>
        <p class="chunk" data-nb-ref-number="64" data-nb-words="8" data-nb-chars="47"><span class="idea" data-nb-ref-number="64" id="idea64" data-nb-words="8" data-nb-chars="47">Tázavě a&nbsp;úzkostlivě pohlédla slečna Máry na&nbsp;ni.</span></p>
        <p class="chunk" data-nb-ref-number="65" data-nb-words="65" data-nb-chars="374"><span class="idea" data-nb-ref-number="65" id="idea65" data-nb-words="65" data-nb-chars="374">„Nu ano!“ a&nbsp;paní Nocarová se&nbsp;zamyslila.&nbsp;– „Jsou to&nbsp;šlechetní lidé&nbsp;– oba jsou šlechetní, to&nbsp;je&nbsp;vidět. Ale ty&nbsp;neznáš mužských, Márinko! Taková šlechetnost netrvá, najednou odhodí mužský všechen ohled a&nbsp;myslí přec jen zas na&nbsp;sebe. Jen je&nbsp;nech, Máry, však oni se&nbsp;rozhodnou! Rechner se&nbsp;zdá být tuze praktický, ale Cibulka&nbsp;– to&nbsp;je&nbsp;vidět, miluje tě&nbsp;horoucně. Cibulka jistě přijde!“</span></p>
        <p class="chunk" data-nb-ref-number="66" data-nb-words="37" data-nb-chars="245"><span class="idea" data-nb-ref-number="66" id="idea66" data-nb-words="37" data-nb-chars="245">Zrak slečny Máry nabyl pojednou snivé tváře. Věřila přítelkyni a&nbsp;přítelkyně věřila svatě vlastním slovům svým. Byly obě poctivé, dobré duše, nenapadla jim nejmenší pochybnost. Byly by&nbsp;strnuly myšlenkou, že&nbsp;se&nbsp;jedná snad o&nbsp;nechutný, nehodný žert.</span></p>
        <p class="chunk" data-nb-ref-number="67" data-nb-words="17" data-nb-chars="98"><span class="idea" data-nb-ref-number="67" id="idea67" data-nb-words="17" data-nb-chars="98">„Jen čekej&nbsp;– však on&nbsp;přijde&nbsp;– však on&nbsp;se&nbsp;rozhodne!“ ubezpečovala paní Nocarová ještě při rozchodu.</span></p>
        <p class="chunk" data-nb-ref-number="68" data-nb-words="42" data-nb-chars="251"><span class="idea" data-nb-ref-number="68" id="idea68" data-nb-words="42" data-nb-chars="251">Ale slečna Máry čekala a&nbsp;dřívější myšlenky rozpřádaly se&nbsp;v&nbsp;ní znovu. Neměly zcela téhož oblažujícího dojmu jako dřív, pravda, ale byly ovanuty jakýms elegickým dechem a&nbsp;slečně se&nbsp;zdálo, že&nbsp;sice bývají smutny, že&nbsp;jsou jí&nbsp;ale právě proto pořád dražšími.</span></p>
        <p class="chunk" data-nb-ref-number="69" data-nb-words="112" data-nb-chars="675"><span class="idea" data-nb-ref-number="69" id="idea69" data-nb-words="112" data-nb-chars="675">Slečna Máry čekala a&nbsp;měsíc uplýval za&nbsp;měsícem. Někdy, když šla svou obyčejnou procházkou po&nbsp;Mariánských hradbách, potkala oba přátele, byliť také nadál vždy pospolu. Možno, dokud jí&nbsp;byli oba lhostejni, že&nbsp;sobě takového setkání hrubě nevšímala, nyní ale se&nbsp;jí&nbsp;zdálo, že&nbsp;je&nbsp;potkává až&nbsp;nápadně často. „Nadcházejí ti&nbsp;– no&nbsp;vždyť uvidíš!“ poučovala paní Nocarová. Z&nbsp;počátku sklopila slečna Máry vždy oči, když je&nbsp;potkala. Pak se&nbsp;přece osmělila a&nbsp;pohlédla na&nbsp;ně. Šli v&nbsp;oblouku kolem ní, každý pozdravil co&nbsp;nejuctivěji a&nbsp;díval se&nbsp;pak jako smutně k&nbsp;zemi. Zpozorovali někdy tu&nbsp;naivní otázku, která hleděla z&nbsp;velkých očí slečniných? Ona nepozorovala, jak oba hryžou opatrně rty, to&nbsp;vím.</span></p>
        <p class="chunk" data-nb-ref-number="70" data-nb-words="34" data-nb-chars="203"><span class="idea" data-nb-ref-number="70" id="idea70" data-nb-words="34" data-nb-chars="203">Uplynul rok. Paní Nocarová přinášela mezitím divné zprávy a&nbsp;sdělovala je&nbsp;slečně jen ostýchavě. Že&nbsp;prý jsou zpustlí. Že&nbsp;prý se&nbsp;jim jinak neříká než „flamendři“. A&nbsp;špatně že&nbsp;skončí, tak prý říkají všichni.</span></p>
        <p class="chunk" data-nb-ref-number="71" data-nb-words="31" data-nb-chars="206"><span class="idea" data-nb-ref-number="71" id="idea71" data-nb-words="31" data-nb-chars="206">Slečnou Máry každá taková zpráva zalomcovala. Byla také ona tím vinna? Přítelkyně nevěděla rady; slečnu zdržoval ženský ostych, aby neučinila sama krok rozhodný. Přec jí&nbsp;bylo, jako by&nbsp;se&nbsp;dopouštěla zločinu.</span></p>
        <p class="chunk" data-nb-ref-number="72" data-nb-words="25" data-nb-chars="162"><span class="idea" data-nb-ref-number="72" id="idea72" data-nb-words="25" data-nb-chars="162">A&nbsp;uplynul trapný rok druhý a&nbsp;pochovali Rechnera. Umřel souchotinami. Slečna Máry byla zdrcena. Ten praktický Rechner, jak paní Nocarová vždy tvrdila, a&nbsp;utrápen&nbsp;–?</span></p>
        <p class="chunk" data-nb-ref-number="73" data-nb-words="28" data-nb-chars="165"><span class="idea" data-nb-ref-number="73" id="idea73" data-nb-words="28" data-nb-chars="165">Paní Nocarová si&nbsp;vzdychla a&nbsp;pravila pak: „Tedy máš rozhodnuto!&nbsp;– Teď bude Cibulka ještě nějaký čas odkládat, pak přijde,“ a&nbsp;políbila chvějící se&nbsp;slečnu Máry na&nbsp;čelo.</span></p>
        <p class="chunk" data-nb-ref-number="74" data-nb-words="27" data-nb-chars="157"><span class="idea" data-nb-ref-number="74" id="idea74" data-nb-words="27" data-nb-chars="157">Cibulka dlouho neodkládal. Čtyři měsíce nato byl také on&nbsp;na&nbsp;košířském hřbitově. Zchvátil ho&nbsp;zánět plicní. Teď je&nbsp;tomu už&nbsp;přes šestnácte let, co&nbsp;tam oba leží.</span></p>
        <hr>
        <p class="chunk" data-nb-ref-number="75" data-nb-words="35" data-nb-chars="206"><span class="idea" data-nb-ref-number="75" id="idea75" data-nb-words="35" data-nb-chars="206">Za&nbsp;žádnou cenu na&nbsp;světě by&nbsp;slečna Máry o&nbsp;Dušičkách nerozhodla sama, ku&nbsp;kterému z&nbsp;obou hrobů má&nbsp;přikročit dřív. Pětileté nevinné děvčátko musí rozhodnout, a&nbsp;kam to&nbsp;dítě se&nbsp;zabatolí, klade slečna věnec první.</span></p>
        <p class="chunk" data-nb-ref-number="76" data-nb-words="112" data-nb-chars="662"><span class="idea" data-nb-ref-number="76" id="idea76" data-nb-words="112" data-nb-chars="662">Mimo hroby Cibulků a&nbsp;Rechnerů zakoupila slečna Máry ještě hrob třetí na&nbsp;věčné časy. Lidé myslejí, že&nbsp;má&nbsp;slečna mánii zakupovat hroby lidí, do&nbsp;kterých jí&nbsp;nic není. Paní Majdalena Töpferová leží v&nbsp;tom třetím hrobě&nbsp;– nu&nbsp;ano, byla to&nbsp;moudrá žena, mnoho se&nbsp;o&nbsp;ní vypravuje. Když kupec Velš měl pohřeb a&nbsp;paní Töpferová spatřila, že&nbsp;voskářka paní Hirtová překročila sousední hrob, řekla ihned, že&nbsp;voskářka porodí mrtvé dítě. Stalo se. Když jednou přišla paní Töpferová k&nbsp;sousedce své, rukavičkářce, a&nbsp;spatřila, že&nbsp;tato oškrabuje mrkev, řekla jí&nbsp;také ihned, že&nbsp;bude mít pihované dítě. A&nbsp;rukavičkářovic Marina má&nbsp;vlasy jako cihla a&nbsp;pihami zrovna straší. Moudrá žena, ale&nbsp;–</span></p>
        <p class="chunk" data-nb-ref-number="77" data-nb-words="42" data-nb-chars="262"><span class="idea" data-nb-ref-number="77" id="idea77" data-nb-words="42" data-nb-chars="262">Ale jak praveno, slečně Máry nebylo do&nbsp;té&nbsp;paní pranic. Hrob paní Töpferové leží však tak as&nbsp;uprostřed mezi hroby Cibulkovým a&nbsp;Rechnerovým. Urazil bych ostrovtip čtenářův, kdybych pronesl své zdání, proč jej zakoupila a&nbsp;kdeže as&nbsp;bude jednou odpočívat slečna Máry.</span></p>
        <section class="footnotes" role="doc-endnotes">
          <hr>
          <ol>
            <li id="fn:1" role="doc-endnote" class="chunk" data-nb-ref-number="78" data-nb-words="4" data-nb-chars="20"><span class="idea" data-nb-ref-number="78" id="idea78" data-nb-words="4" data-nb-chars="20"><p>Písař. <em>Pozn. red.</em> <a href="#fnref:1" class="footnote-backref" role="doc-backlink">↩︎</a></p></span></li>
          </ol>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./povidky_malostranske_018.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>